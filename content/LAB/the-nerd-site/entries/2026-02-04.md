# 2026-02-04

## 16:52 — devlog falsa partenza

Il primo progetto è proprio il sito che state vedendo.
Volevo qualcosa che fosse un diario di bordo per ogni mio progetto: il registratore dello scienziato di ogni film che si rispetti.
Ma doveva essere anche utile agli altri.
Così ho preso il mio caro ChatGPT e ho iniziato a spiegargli cosa volevo fare.
Lui, come sempre, era entusiasta. Anche se gli chiedi di sommare due numeri.
Va bene così: basta che l’entusiasta sia io.
A quel punto ho deciso di mettere giù le idee in modo chiaro.
Gli ho spiegato come volevo fosse fatto il sito, vietando categoricamente qualsiasi generazione di codice.
Volevo solo un prompt preciso da usare in Canva AI Code.
Perché?
Perché un’IA rende meglio quanto più il prompt è intelligente e preciso.
Io sono ignorante, e avrei fatto solo pasticci.
Quindi primo passaggio: ChatGPT.
Cerco di tirare fuori una richiesta spiegata meglio, più tecnica, più precisa.
Dopo vari scambi di idee, il prompt viene fuori.
Secondo passaggio: Canva.
Incollo tutto, premo invio…
e mi ritrovo davanti esattamente quello che volevo.
Un bellissimo sito.
Pieno zeppo di cose che non funzionano.
